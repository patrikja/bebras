# Material för en presentation av IT-tävlingen Databävern

2015-10-13 har jag (Patrik Jansson) hand om en matematiklektion i
årskurs fem på Montessoriskolan Kvarnhjulet i Mölndal. Jag samlar lite
material i denna
[utvecklingskatalog (EN:repository)](http://www.datatermgruppen.se/index.php?option=com_content&view=article&id=89&Itemid=91&obj=a197&uttr=repository).

Det handlar alltså om en gästlektion om IT, matematik och Chalmers och
upplägget är baserat på tävlingen ["Databävern"](http://bebras.se/)
som genomförs i ett trettiotal länder i November varje år. Så här
beskrivs den på [informationssidan](http://info.bebras.se/):

> Databävern är en populär och inspirerande tävling i datalogiskt
> tänkande för barn och unga i åk 2-9 samt gymnasiet. Tävlingens mål
> är att på ett lekfullt sätt låta barn och unga bekanta sig med
> programmering, logiskt tänkande och problemlösning.

# Anteckningar och reflektioner

Lektionen började 8.15 på tisdag morgon 2015-10-13 med upprop och
sedan lämnade Jenny (som har matematik för klassen) över till mig. Jag
började med en [presentation](presentation.md) av mig själv, lite om
vad forskning är och lite om vad utbildning är. Sedan gick jag in på
"Vad är datavetenskap" och knöt det till matematik via logiskt
tänkande och problemlösning.

Därefter kom jag till huvudmålet för dagens lektion: Databävern och
övning i "datalogiskt tänkande". Övningarna finns på nätet på
http://www.bebras.se/ men jag presenterade en uppgift på projektorn
och resten av uppgifterna på papper.

Ett viktigt budskap är att skrivandet (helst rutpapper och penna) är
en väldigt viktig del av problemlösning - särskilt när det handlar om
"kluringar" och lite större problem som man behöver "bena ut". Jag
gick igenom uppgiften "Hur mycket kan Mauri tjäna?" och visade hur man
kan förkorta och strukturera informationen som ges i uppgiften för att
lättare kunna ta steg för steg mot full förståelse och en lösning.

Alla fick i uppgift att två och två med penna och papper försöka
förstå och utforska den första uppgiften och jag och lärarna gick runt
och hjälpte till. I många fall handlade det bara om att få igång
skrivandet och att vara tydlig med att det inte räcker med att säga
vad svaret är utan man måste också kunna skriva ned stegen på vägen.

Så fort någon grupp blev klar med en uppgift fick de en ny och vi
vuxna cirkulerade bland grupperna och svarade på frågor. Det blev en
spännande lektion med många bra frågor, nya tankar och inspirerande
idéer. Förhoppningen är att några elever ska fortsätta med dessa
"kluringar" och att hela klassen ska vara med i tävlingen i november.

09.30 Repeterade jag huvudpunkterna: problemlösning underlättas av
skrivande, forskning och utbildning handlar om nyfikenhet och ny
kunskap, Chalmers och Göteborgs universitet erbjuder alla ämnen man
kan tänka sig.

## Vad kommer sedan?

Barn och föräldrar som vill ha mer datalogiskt tänkande,
problemlösning och kluringar kan hitta övningsuppgifter med lösningar
på

  http://bebras.se/

Öva gärna där och delta i tävlingen i november!


Mvh,
Patrik
